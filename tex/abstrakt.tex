Zaoberáme sa dvomi dôležitými bioinformatickými problémami: anotáciou sekvencií
a zarovnávaním sekvencií. V práci sa sústredíme na využitie skrytých Markovových modelov (HMM),
dobre známych generatívnych pravdepodobnostných modelov.

V prvej časti študujeme anotáciu sekvencií, konkrétne dvojstupňové dekódovacie algoritmy a
výpočtové problémy, ktoré s nimi súvisia. Ukážeme, že dvojstupňové algoritmy
môžu zlepšiť presnosť dekódovania a dokážeme, že tri problémy vhodné pre prvý stupeň výpočtu sú NP-ťažké:
problém najpravdepodobnejšej množiny,
problém najpravdepodobnejšej reštrikcie a problém najpravdepodobnejšej stopy.

Druhá časť sa zaoberá zarovnávaním sekvencií, ktoré obsahujú tandemové
opakovania. Tandemové opakovania sú  opakujúce sa časti genomických sekvencií,
ktoré často spôsobujú chyby v zarovnaniach. Aby sme vyriešili tento problém, vyvinuli
sme nový HMM, ktorý modeluje zarovnania obsahujúce tandemové opakovania a
skombinovali sme ho s existujúcimi ako aj novými dekódovacími algoritmami. Náš
prístup sme vyhodnotili experimentálne.

V oboch problémoch sme používali dekódovacie algoritmy na zlepšenie presnosti
predikcií HMM. Dekódovacie algoritmy sú často podceňované  a väčšina vývoja
ide do vytvárania topológie HMM. Avšak správnym výberom dekódovacej metódy môžeme
dosiahnuť významné zlepšenie predikcií.
